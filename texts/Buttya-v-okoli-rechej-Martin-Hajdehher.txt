Першими словами, які я хочу виголосити у моєму рідному місті, є слова вдячности.
Я  вдячний моїй малій батьківщині за все, що вона дала мені на довгий  шлях мого
життя. З чого  складається  цей посаг, я спробував  показати на кількох листках,
які вперше  були надруковані  у  пам’ятному  виданні, що появилося у 1949 року з
нагоди  сторіччя смерти Конрадіна  Крейцера під назвою _“Польова_дорога”._ Дякую
пану  бурґомістру Шуле за  сердечне  поздоровлення. А особливо  за  те,  що  він
вшанував мене давши мені нагоду виголосити на сьогоднішньому  святі  цю пам’ятну
промову.

Шановне панство!

Дорогі земляки!

Ми зібралися  тут,  щоб вшанувати  пам’ять нашого земляка  композитора Конрадіна
Крейцера. Якщо  ми задамось  метою вшанувати  одного з тих,  хто  покликаний  до
створення великих творів, то передусім  ми повинні віддати належне його доробку.
У  випадку  композитора ми здійснюємо це  відтворюючи  його  твори.  Тут звучить
пісня, музика хоральна,  оперна і камерна. У  цих  звуках  нам являється митець,
лише у своїй  творчості  він може постати  перед  нами по-справжньому. Чим  вища
майстерність  митця, тим автономнішим, самостійнішим стає щодо свого творця його
доробок.

Музиканти  і співаки,  які  реалізують це  наше  свято,  є  ґарантами  того,  що
творчість Конрадіна Крейцера постане перед нами у всій своїй повноті.

Але чи  зробить це наш ювілей святом-спогадом? Вшанування-спогад тим і знаменне,
що ми згадуємо, задумуємось. Але що ми повинні  пригадати і про  що  говорити на
цьому  ювілеї присвяченому  композитору? Адже сама  музика  “говорить” звучанням
своїх тонів, може їй і не потрібно звичайної мови, мови, що складається із слів?
Принаймні так здається. Проте у голову приходить запитання: Що робить цей ювілей
спогадом-вшануванням,  урочистістю,  на  якій  ми  згадуємо,  тобто мислимо,  чи
пригадуємо  — може, гра та спів? Гадаю, що ні. Тому організатори і передбачили у
програмі  таку ювілейну промову.  Вона повинна  допомогти нам  повніше осмислити
життя вшановуваного сьогодні композитора  і його творчість.  Такий спогад оживає
тоді, коли ми знову задумаємось і  осмислимо життєвий шлях і творчість Конрадіна
Крейцера.  Лише  оповідаючи  ми  можемо відчути, що у  ньому  було  радісного чи
смутного, повчального та  гідного  прикладу. Але  насправді  ми  сприймаємо такі
життєписи відсторонено, вони  не спонукають  нас до  якихось глибших  рефлексій.
Коли ми  слухаємо цього роду  оповіді,  від  нас  не  вимагають, щоб  ми глибоко
задумувались,  заглиблювались  у  те, що  кожного  з  нас, причому  самої  нашої
сутности, стосується. Тому навіть така ювілейна промова ще  не ґарантує того, що
слухаючи  її,  ми  мислимо.  Не  впадаймо у  оману. Ми  всі,  разом з  тими,  що
професійно  пов’язані з  мисленням,  часто  убогі думкою,  ба, навіть  більше, —
занадто часто є цілком  бездумними. Бездумність є небезпечною гостею, яка  тепер
вкрадається всюди. Сьогодні новини  сприймають дуже легко, це не потребує жодних
розумових  зусиль  і, можливо, саме  тому вони так  швидко  забуваються. Імпреза
змінює імпрезу. Вшанування все менше змушують нас задуматись, ба навіть ідуть  у
парі з  бездумністю. Але навіть будучи  бездумним, ми не відрікаємось  від нашої
здатности мислити.  Вона  нам просто  необхідна.  Звичайно,  певним чином  у тій
бездумності лежить перелогом  і наша  здатність мислити. Однак лежати  перелогом
може те, що є основою росту,  як, наприклад, оброблене поле. Автострада, на якій
ніщо не росте, ніколи  не може стати облогом. Так само ми лише тоді можемо стати
глухими, якщо попередньо  мали здатність чути.  І  лише  тому старіємо, що  були
молодими. Тому  ми можемо стати убогими думкою чи навіть бездумними лише завдяки
тому, що  у  основі своєї сутности  людина має здатність  мислити, має  “дух  та
розум” й призвана мислити. Ми можемо втратити чи позбутись лише того, що свідомо
чи несвідомо маємо.

Ця  зростаюча  бездумність має  своєю основою процес деформації і знищення нутра
сучасної  людини. Сучасна людина втікає  від мислення. Ця втеча від мислення і є
підставою бездумности. Але ця втеча  від  мислення характерна  й  тим, що людина
буде зарікатись, що  не  втікає від  мислення,  ба,  навіть  стверджуватиме щось
протилежне. Вона стверджуватиме  — і має у  цьому повну рацію — що до цього часу
ще не робилось таких далекосяжних планів, не  було таких різносторонніх аналізів
і таких пристрасних досліджень, як тепер. Звичайно. Такого  роду  мислення  дуже
багато дало. Воно  необхідне.  Але лише тоді, коли ми погодимось,  що  це є лише
певного роду мислення.

Його сутність полягає у тому, що  коли ми плануємо, чи закладаємо якусь  справу,
то  ми весь  час  мусимо передбачувати з допомогою математичних методів  умови і
розраховувати  на  конкретні  досягнення.  Ця  розрахунковість  характерна   для
плануючого  і  наукового  мислення.  Таке  мислення  залишається  мисленням,  що
вираховує, навіть тоді, коли не оперує числами чи не послугується калькуляторами
та комп’ютерами. Розрахункове  мислення  калькулює. Воно враховує  нові,  цікаві
перспективи,  а водночас,  у  певному  сенсі все менші  можливості. Розрахункове
мислення  ловить  шанс за шансом. Воно ніколи не заспокоюється і не задумується.
Розрахункове мислення не  заставляє  глибоко задумуватись. Воно  не є мисленням,
яке роздумує над сенсом, котрий панує у всьому, що є.

Таким чином існують два види мислення, кожен з  яких у свій спосіб правомірний і
необхідний, а саме: розрахункове мислення та роздуми.

Коли ми говоримо, що  сучасна людина втікає від мислення, то ми задумуємось. Але
зустрічаємось  з  реплікою,  що саме  роздумування  підіймається  над дійсністю.
Втрачає  ґрунт.  Не  може впоратися  з  поточними  справами. Не  має практичного
застосування.  І нарешті  кажуть, що  постійне  задумування  занадто  обтяжило б
поточне мислення. Істинним у цьому закиді є лише те, що глибока задума дає такий
самий  малий ефект, як і розрахункове мислення. Деколи роздуми вимагають більших
зусиль. Забирають  більше часу.  Вимагають ще  більшої старанности  ніж будь-яке
інше вміння. Той, що вдається до роздумів, повинен також вміти терпеливо чекати,
як  рільник, на появу сходів і  жнива. З  іншого боку кожен по-своєму і у  своїх
межах  може  ступити  на шлях роздумів. Навіщо? Та тому, що людина є істотою, що
мислить,  задумується.  Водночас, задумавшись,  ми  не повинні  сягати  “вершин”
мислення. Досить того, що зосередившись над чимось близьким, над тим, що кожного
з нас тут і тепер стосується, тут — у цьому закутку батьківської  землі, тепер —
у дану мить, ми заглибимось у щось глибше.

Що може зробити для нас ближчим ця  урочистість,  якщо ми  готові задуматися?  У
даному випадку ми бачимо, що на нашій батьківській  землі виріс творчий доробок.
Коли ми заглибимось у цей простий факт, то мусимо зауважити, що Швабія  дала  за
останні століття великих поетів і мислителів. Якщо йтимемо далі, то побачимо, що
такою  землею була і Середня Німеччина так само як і  Східна  Прусія, Сілезія чи
Богемія.

Це  спонукає до рефлексій  і  тому постає запитання: Чи не з  рідної землі росте
будь-який  твір, що з’являється на ній? Йоган Петер Гебель колись писав:  “Ми  є
рослинами — байдуже, охоче ми визнаємо це чи ні — які повинні виростати корінням
із землі, щоб мати змогу розквітнути в етері й дати плоди”. Поет  хоче  сказати:
Там, де має постати  справді  радісний  і  життєдайний  твір  людини, там людина
повинна  вибиватися  в етер  з батьківської  землі.  Етер тут означає:  вільний,
сягаючий неба простір, відкритий обшар духу.

То йдімо далі й  запитаймо: Якою мірою  актуальним зараз  є те,  що сказав  Й.П.
ебель? Чи існує ще це спокійне проживання людини між землею і небом? Чи панує ще
над  землею дух  рефлексії? Чи існує  ще земля,  яка  є  добрим  підґрунтям  для
коріння,  у товщі  якої може  закоренитися на стале, тобто стати осілою, людина.
Багато  німців втратило свою батьківську землю,[Бездомні  не у політичному,  а у
онтологічному сенсі (_пер._).] мусили покинути  свої села і  міста,  вони  стали
вигнанцями з рідної землі. Декотрі ж рідної землі не втратили, але теж  покинули
її, дісталися до великих міст і мусять селитися на окраїнах промислових районів.
Рідна  сторона стає  для них чужою. А що сталося з  тими, хто  залишився? Вони у
стократ бездомніші ніж ті, яких вигнали з  батьківщини. На  них постійно тиснуть
засоби  масової  комунікації. Фільм  реґулярно  вводить  їх у  нереальний, часто
банальний  світ уяви,  яка власне  кажучи,  не  є  їх світом  і  повинна їм його
замінити.  Загальнодоступним  стало  _“Illustrierte_Zeitung”_.  Людині  набагато
ближчим  стає те,  що  показують їй  сучасні засоби  комунікації ніж власне поле
довкола огорожі, небо над  ріллею,  зміна  дня та ночі,  порядки і  звичаї села,
родинні традиції.

Задумаємось далі: Що ж сталося з тими,  що втратили рідну землю, і з тими, що на
ній залишились? Зв’язок сучасної людини з рідною землею _(die_Bodenstantigkeit)_
під  загрозою. Ба, навіть більше. Втрата осідлости спричинена не лише зовнішніми
обставинами чи долею, якимось недбальством чи поверховістю способу життя людини.
Втрату зв’язку із землею породив дух епохи, у яку нам довелося жити.

Вдавшись  до ще глибших  рефлексій  ми  підемо  далі: Якщо так, то чи  хоча  б у
майбутньому зможе прорости  з  рідної  землі  у  етер  (тобто  сягнути безмежних
обшарів неба і духа) людське  творіння? Чи все буде затиснуте кліщами планування
та калькуляції, організації та автоматизації?

Якщо  на сьогоднішньому  святі  ми задумаємось  над тим,  що  вона нам  дає,  то
побачимо, що нашій епосі загрожує втрата  зв’язку із землею. Тому  запитаймо: Що
ж, власне, відбувається у цей наш час? Чим він характерний?

Віднедавна ми  називаємо епоху, що  надходить  —  атомною. Її найбільш наглядним
символом є  атомна бомба.  Але той  символ  є поверховим.  Оскільки можна  легко
доказати, що  атомна енергія може використовуватися  і з далеко не мирною метою.
Хоча науковці,  які  творять  атомну фізику, намагаються реалізувати далекосяжні
програми  мирного  використання  атомної  енергії.  Великі  промислові  концерни
найбільш розвинутих країн, на чолі з Англією, уже  прикинули, що  атомна енергія
може  дати  величезні  зиски. Нововідкритим щастям  стало  інвестування розвитку
атомної  енергетики. Не стоїть на узбіччі  й  атомна  фізика. Науковці  публічно
оспівують  це   “нове  щастя”.  У  червні  1955  року   вісімнадцять   лауреатів
Нобелівської  премії  на  острові  _Mainau_  склали   відозву:  “Наука  —  читай
природничі науки — є шляхом до  щасливого життя людини”. Як  оцінити таку заяву?
Чи вона породжена глибокими роздумами? Чи задумався коли-небудь хтось над сенсом
атомної епохи? Ні.  Якщо нас  задовольняє вищезгаданий погляд науки,  то ми дуже
далекі від справжнього бачення ролі  сучасної науки.  Напрошується  запитання  —
чому? Та  тому, що  ми  забули про рефлексію,  оскільки забули про запитання: Як
стало можливим те, що наука і техніка змогли відкрити нову енергію у природі?

Це сталося тому, що  пройшов  процес зміни всіх визнаних передумов, процес, який
продовжується вже декілька століть і у  результаті  якого людина переноситься  у
іншу дійсність. Цю радикальну зміну погляду на світ  здійснює сучасна філософія.
Вона відводить  людині зовсім  інше  місце у світі та інше відношення людини  до
світу. Тепер світ постає як предмет, на який робить атаки розрахункове  мислення
і  якому  ніщо  не  може протистояти.  Природа стає багатими покладами, джерелом
енергії для сучасної промислової техніки. Це наскрізь технічне відношення людини
до світу народилось у XVII сторіччі,  причому в Европі і лише в Европі. Його  не
було ні у попередні епохи  ні у  інших  культурах. Зрештою, для решти світу воно
залишилось  невідомим. Відношення  людини  до  того,  що  є,  окреслює скрита  у
сучасній  техніці потуга.  Ця  сила  опанувала всю  землю.  Людина  вже  починає
завойовувати  космічний   простір.   А   минуло  лише  двадцять  літ   як  стало
загальновідомим,  що  атомна  енергія є  величезним джерелом  потужности і що  у
недалекому майбутньому буде задоволено всі потреби світу в різного роду енергії.
Невдовзі безпосереднє  черпання нової енергії не буде привілегією  якоїсь країни
чи континенту, так, як це було у випадку використання покладів вугілля, нафти чи
дерева. У найближчому майбутньому в якому-завгодно місці  на землі поставатимуть
атомні електростанції.

Тепер фундаментальною  проблемою науки і  техніки  вже не є запитання: звідки ми
беремо достатню кількість палива і енергії, а запитання: як нам опанувати  такою
великою атомною енергією? Як  нею керувати, щоб вберегти людство від її  вибуху,
від вибуху і  загального знищення? Якщо нам вдасться оволодіти атомною енергією,
а це не може викликати сумнівів,  то тоді почнеться зовсім  новий  етап розвитку
світу техніки. Те, що ми тепер  знаємо як кіно-, телетехніку, транспорт, зокрема
повітряний, як техніку  медичну і техніку для  виробництва продуктів харчування,
очевидно є лише початковою  стадією  її розвитку. Змін, що насуваються, ніхто не
може передбачити. Тим часом  розвиток  техніки все  наростатиме  й ніщо його  не
загальмує.  Людину  починає  оточувати  все  більша  технічна  сила  апаратів  і
автоматів, причому у всіх сферах її  життя. Сили, що у вигляді технічних засобів
і  пристосувань  всюди і  постійно  абсорбують людину, а відповідно, зв’язують і
притлумлюють її,  вже давно не підвладні  її  волі й здатности людини  що-небудь
вирішувати, оскільки створені вони не нею.

Окрім того новинкою у  світі техніки  є  те,  що досягнення  людини  дуже швидко
стають широковідомими і обговорюються у цілому світі. Те, що тільки-но з’явилося
у  світі техніки,  кожен може  прочитати  у добре  відредаґованому ілюстрованому
тижневику чи почути по радіо. Але одне — це, коли ми щось  чуємо  чи прочитаємо,
тобто лише познайомимось  з  чимось, а інше — коли  ми  це прочитане  чи  почуте
пізнали — тобто обдумали.

Влітку  1955 року  в  Ліндау  знову  відбулася  міжнародна  зустріч Нобелівських
лауреатів. З цієї оказії американський хімік Стенлі сказав: “Приходить час, коли
життя людини залежатиме від хіміка, який зможе як завгодно розкладати, змінювати
чи створювати живу субстанцію”. Таке висловлювання береться до уваги. Нас навіть
вражає  сміливість  наукового  проґресу, але  при  цьому  ніхто  ні  про  що  не
задумується.  Ми не  задумуємось  над тим,  що  з  допомогою  технічних  засобів
готується  атака на життя і єство  людини, у порівнянні з якою  атомний вибух  є
фактом незначним. Тоді, коли не вибухнуть атомні бомби і життя людства на земній
кулі  буде врятоване, то разом з атомною  епохою нас захлисне навала неймовірних
перетворень світу. При цьому  шаленством буде  не  те, що  людина  не готова  до
такого  перетворення  світу, що  ми  ще  не змогли, заглибившись у суть  справи,
протиставитися тому, що ця епоха нам несе.

Ані  окрема людина,  ні  група  людей,  чи впливова  політична  комісія, комісія
науковців  чи інженерів, ба навіть  конференція  людей, що  керують економікою і
промисловістю,  не  можуть  стримати розвиток  чи  спрямовувати  історію атомної
епохи. Таким чином людина атомної епохи була б беззбройною перед непідвладною їй
владою техніки і безсило виданою їй  на  поталу. Так сталось би,  якщо б сучасна
людина  відмовила  глибокій  вдумливості  у  її  пріоритеті  перед розрахунковим
мисленням.  Але коли ми  пробудимось до роздумів,  то  тоді ми  повинні впевнено
практикувати її за будь-яких, навіть найбільш незавидних обставин, а отже, й тут
і тепер власне на цьому ювілеї. Адже і ця врочистість змушує нас до роздумів над
тим, що  у атомну  епоху є під загрозою, а саме — над зв’язком  людини  з рідною
землею.

Тому ми і запитуємо: А чи не  могла  б бути подарована нам  нова основа і земля,
якщо ми вже  втратили старий зв’язок  з  рідною землею? Основа і земля,  на яких
людина та  все створене нею могли б по-новому  зріти  навіть у атомну епоху.  Що
могло  б  бути основою і землею  для майбутнього нового  зв’язку людини і землі?
Може те,  що ми шукаємо, коли задаємось запитанням, лежить дуже близько, так, що
ми можемо легко його пропустити, оскільки дорога до того, що близьке, є для нас,
людей,  завжди  найдовшою,  а  тому  найважчою. Той  шлях  —  це шлях  роздумів.
Заглиблення  у  суть справи вимагає від  нас охоплення і  прийняття того, що  на
перший погляд не відповідає одне одному.

Проте спробуймо. Вся безліч пристроїв, апаратів і  машин світу  техніки  для нас
тепер є просто необхідною, для кого більшою, для кого меншою мірою. Протиставити
себе  цьому  світу   техніки  просто  безглуздо.   Знищення  світу   техніки  як
диявольського  винаходу  було   б  недалекоглядним.  Ми  прикуті  до  технічного
устаткування,  ба  навіть  більше  —  воно  навіть  вимагає від  нас  постійного
вдосконалення самого себе. Аж раптом виявляється, що ми так сильно прив’язані до
об’єктів техніки, що навіть стали їх бранцями.

Але водночас  ми можемо  поступити  й інакше. Ми  і  далі  можемо  користуватися
технічним устаткуванням,  але  водночас вміло ним послугуючись зберегти до нього
таку дистанцію, яка дасть нам змогу при потребі від нього звільнитись. Ми можемо
послуговуватися  технічним  устаткуванням, якщо воно необхідне. Але  водночас ми
маємо змогу  трактувати його  як щось,  що  не повинно  заторкувати глибин нашої
сутности.  Можемо  говорити  “так”,  якщо йтиметься  про необхідне  застосування
предметів  техніки,  а водночас  сказати  “ні”,  оскільки  ми  не  дозволимо  їм
поглинути  нас повністю —  позбавити  нас  самих себе,  призвести  до розладу  й
спустошення нашого єства.

Однак зайнявши  таку  позицію щодо світу техніки, чи не робимо ми тим  самим наш
зв’язок з ним двояким і непевним? Зовсім навпаки.  Наш зв’язок з цим світом стає
на  диво  простим  і зрівноваженим. Ми приймаємо  наявність предметів техніки  у
нашому щоденному  житті,  і водночас ми  зберігаємо  щодо них  дистанцію,  тобто
залишаємо їх речами, які не є абсолютом, а лише мають певне відношення до нього.
Я хотів би назвати цю поставу одночасного  “так” і “ні” щодо світу техніки одним
старим  словом —  _Gelassenheit_[Слово Gelassenheit слід  розуміти  у  контексті
цілої   групи  слів  з  його  семантичного  ареалу,  а  також  враховувати  ряди
однокорінних з ним слів:  Спокій (Gelassenheit) дає змогу занехаяти  вирахункове
мислення.  Тоді ми допускаємо себе  (sich  auf das  Einzulassen)  у  окіл речей,
віддаючи,  довіряючи  себе  їм  (sich  uberlassen).  Ми  повинні  у  тому  околі
залишитись (in der Gegnet  gelassen). Окіл це місце, де речі, що є у спокої (auf
sich beruhen  lassen) показують нам свою сутність. Окіл є тим,  що  є відкритим.
Перебування  у ньому  є  основною  властивістю  Dasein,  яку  Гайдеґґер  називає
відкритістю  (die  Entschlossenheit),   чи  самовідкритістю  Dasein  на  те,  що
відкрите. І є сутністю  онтологічно взятої  істини  як несокритости (aleitheia).
Заглиблення, що  є шляхом  до  перебування у околі речей на  думку Гайдеґґера ще
Геракліт окреслював словом — anhibasis, що  означає: бути введеним у окіл (_пер.
).] — спокоєм, що спричинений перебуванням у околі речей. Ця позиція показує нам
речі не з технічного боку.

Ми  починаємо бути глибшими і бачимо,  що  створення  і застосування нових машин
вимагає від нас  зміни  свого відношення до  речей. Однак воно не  втрачає свого
сенсу. Так, наприклад, обробка  землі й рільництво стають механізованим аґрарним
виробництвом. Нема сумніву — тут, як і у інших  галузях, має місце глибока зміна
людського  відношення  до   природи  і  світу.  Який  сенс  керує  цією  зміною,
залишається неясним.

У всіх технічних  процесах є сенс, який  керує  людськими вчинками, сенс творцем
якого людина не є і якого  не пізнала.  Ми  не  знаємо,  який сенс має і до чого
прямує небезпечно зростаюча влада  атомної техніки. Сенс світу техніки криється.
Однак ми постійно відчуваємо, що цей прихований сенс всюди стосується нас самих.
Тоді ми  є у обшарі того, що дійсно  від нас криється, але при цьому показується
нам як те, що криється. Те, що нам таким чином показується  і водночас криється,
є  основною рисою  того, що  ми  називаємо таємницею.  Поставу,  яка робить  нас
відкритими на прихований сенс світу техніки, я називаю відкритістю на таємниці.

Спокій,  який  плине з перебування у  околі  речей  і  відкритість  на  таємниці
взаємозв’язані.   Вони  є   ґарантами  можливости  перебувати  у  світі   зовсім
по-інакшому.  Вони обіцяють  нам  зовсім нову основу і землю, на  які ми  можемо
стати і жити у світі  техніки  так, що ніхто нам  не  загрожуватиме. Спокій,  що
плине  з перебування  у  околі  речей  і відкритість  на  таємниці  вказують  на
можливість нового зв’язку  людини  з  рідною  землею. Цей  зв’язок,  який ми так
швидко втрачаємо, міг би певного дня почати існувати у іншій, новій формі.

Поки-що ми не  знаємо,  як довго  людина існуватиме  на  землі у цій небезпечній
ситуації. Чому? Чи лише тому, що раптом могла б вибухнути третя світова війна, у
результаті якої  було б знищене все  людство  і земна  куля?  Ні.  Атомна  епоха
загрожує  нам  набагато  більшою бідою, яка  проявиться  саме  тоді,  коли  буде
відвернена  загроза третьої  світової  війни. Дивне твердження.  Але дивне  лише
доти, доки ми над ним не задумаємось.

Наскільки  попередня думка  відповідає  дійсності?  Рівно  настільки,  наскільки
активно у  атомну  епоху  розвиватиметься технічна революція, яка може оплутати,
зачарувати,  засліпити  і  осліпити  людину так,  що  якогось  дня  розрахункове
мислення залишиться єдино дійсним і наявним.

Що у цьому небезпечного? У парі з найвищим, проникливим і успішним плануванням і
винахідництвом йде байдужість до роздумів, тотальна бездумність. І що тоді? Тоді
людина  почне  заперечувати й  відкидати  глибокі  роздуми,  які власне  і  є її
визначальною характеристикою.  Тому потрібно рятувати єство  людини, яке  є  під
загрозою,  завжди  бути готовим до роздумів.  Але  доля  ніколи  не  подарує нам
спокою, що плине з перебування у околі речей  і відкритості на таємниці, сама по
собі.  Вони не є чимось  випадковим. Вони визрівають у  невпинному  і відважному
мисленні. Може цей сьогоднішній ювілей є  ще одним поштовхом у тому  напрямку. І
якщо ми  підхопимо цей імпульс, думаючи  про  К.Крейцера, про те, що  Гюберґер —
його рідна сторона,  то  це  може  стати добрим ґрунтом  для коріння,  яке дасть
можливість зростати його творам. Це ми є тими, хто мислить по-новому, коли тут і
тепер шукає та готує шлях для мислення у атомну епоху.

Коли  у нас  пробуджується спокій, що  випливає з перебування  у околі речей,  і
відкритість на таємниці, тоді нам дано стати на шлях, що веде до основи й землі.
У тій землі могли б пустити своє творче коріння дії, які б дали тривкі плоди.  І
таким  чином мусило б, але по-інакшому і у нову епоху, справдитися те, що сказав
Й.П.Гебель: “Ми  є рослинами — байдуже, охоче ми визнаємо це чи ні — які повинні
виростати корінням з землі, щоб мати змогу розквітнути в етері й давати плоди”.





notes


Примітки





[1]


Річ (das Ding) на відміну від предмету (die Gegenstand).




[2]


Бездомні не у політичному, а у онтологічному сенсі (_пер._).




[3]


Слово   Gelassenheit   слід  розуміти  у  контексті  цілої  групи  слів  з  його
семантичного ареалу, а також враховувати ряди однокорінних з ним слів:

Спокій  (Gelassenheit)   дає  змогу  занехаяти  вирахункове  мислення.  Тоді  ми
допускаємо себе (sich auf  das Einzulassen)  у  окіл речей, віддаючи,  довіряючи
себе їм (sich uberlassen). Ми  повинні  у тому околі  залишитись  (in der Gegnet
gelassen). Окіл це місце,  де речі,  що  є  у спокої (auf sich  beruhen  lassen)
показують нам свою сутність.  Окіл є  тим, що є відкритим. Перебування у ньому є
основною   властивістю   Dasein,   яку   Гайдеґґер   називає  відкритістю   (die
Entschlossenheit), чи самовідкритістю  Dasein на  те, що  відкрите. І є сутністю
онтологічно  взятої істини як несокритости (aleitheia). Заглиблення, що є шляхом
до перебування у околі речей на думку Гайдеґґера ще Геракліт окреслював словом —
anhibasis, що означає: бути введеним у окіл (_пер._).


